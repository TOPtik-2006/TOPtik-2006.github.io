Анаен атай адӟо: пизы выль улон интызылы туж секыт дыше. Сое воштӥзы кадь: вераськисьтэм, мылкыдтэм, востэм луиз. Пиналлэн сюлмаз пырыны тупась усьтон нокызьы но уг шедьто. Ӵапак солы луыса, нылпи садэ ветлонзэ но быдэс толэзьлы вис каризы. Ураме потасьтэм пияш нуналъёссэ укно дорын яке телевизор азьын ортчытья. Нош ӝытъёсы пеймыт луытозь бызьылӥсь нылпиос шоры учкыса пуке. Вордскем гуртазы кылем Лёня но Коля эшъёссэ соос пӧлысь адӟыны турттэ, кожалод.
	Мӧйы мурт сямен мур малпаськонэ усем пияш анаезлэсь ваземзэ куинетӥияз гинэ кылӥз.
	— Пие, телевизоред но кужмо куараен уг вераськы кадь, — кот кизэ айшет бордаз ӵушылыса висъет сьӧрысь потйз со. — Уд кылӥськы шат? Я, огдырлы кыс ай сое но вӧзам пуксьы. Маке сярысь кенешом. Мурик коӵышсэ гадь бордаз ӟыгыртыса, Вова интыяськиз диван вылэ.
	— Пие, мынэсьтым али дыре мар сярысь малпаськемме тодод-а? Нош мон, кулэ карид ке, тынэсьтыдзэ шараяны быгато. Я, кызьы кенешиськом: кутскон понна кин вералоз? 
	Анаезлэн чагыр синъёсысьтыз мае ке лыдӟыны турттыса выллем, Вова солэн ымныр шораз огшап учкыса пукиз. Ӵыж-ӵыж йырсизэ тупатэм кариз, кырым пыдэсаз кызйиз но киоссэ выллань ӝутиз:
		— Сётскисько, анай.
		— Соку дыръя мыным вераны усе. Озьы-а? Сак кариськы.
	Вуз карись луыса ужась анаез та гуртын толэзь улытозязы оломае но тодыса вуттэм ини. Чиньыосаз тырыса вераны быгатоз, кудъёсаз коркаосын Вова арлыдъем пиос но нылъёс уло. Сямъёссыя но висъяны дась.
	— Тынад, пие, азьвыл эшъёсыныд адӟиськемед туж потэ ини. Озьы ӧвӧл-а? Соос нокытчы уз луэ. Тани ӝоген школае ветлыны кутскод, гожъяськыны но лыдӟиськыны дышод. Ог-огдылы гожтэтьёс ысъялоды. Бадӟымгес луэмдыя, со эшлыко кусыпъёсты уката юнмалозы. Огпол гинэ уд пумиськылэ ай. Нош али, пие, та гуртысь аслыд эшъёс шедьтыны тыршоно. Оскисько, соос татын но сюрозы.
	Анаезлэн синъёсаз пырымон учкыса кылзӥз Вова. Таӵе шуныт но небыт вераськон соос куспын ноку ой вал, малпалод. Дышетӥсьлэсь ужзэ куштыса магазинын вуз карыны кутскем нылкышнолэн нылпи будэтонын номыр тодмотэмез ӧй вал угось. Соингес но, дыр, вить аресъем пияшлэн улонысьтыз ваньзэ валаны быгатэ.
	Одӥг нуналэ Вова телевизор пыр “Ералаш” передачаез учкиз. Нылпи садэ вуэм пияшез возьматӥзы. Нырысетй нуналаз ик отын сое жугизы. Ваньмыз ортчиз воспитательзы огдырлы кытчы ке потан вискын. Быдэс группаысь одйг ныл гинэ дурбасьтӥз бӧрдӥсь пилы. Та суред Вовалэн йыраз мур пычаз.
	Вовалэн нылпи садэ мынон нуналэз вуиз. Дӥсьтыса но дӥсьтытэк вамыштӥз со мурт урамтӥ “Палэзьпу” шуыса нимаськись улыно-вылыно юрт пала. Анаез мар ке сярысь юа-вера, нош пияш номыре уг кылы кадь. Телевизорысь адӟем суредъёс син азяз пуксизы. Берытскыса дор аз вамыштыны дась вал ини. Анаеныз толон вераськемез тодаз лыктйз...
	Добров Вова ӝоген группаысьтызы ваньзэс нимын тодэ ни вал. Рос-прос эшъяськыны одӥгеныз но ӧз вутты на. Кинэн ке мылысь-кыдысь шудыны кутско гинэ но, доразы кӧлан интыезъя бускелез Антон вуэ. Соослэн урамазы ик вить корка кельтыса улэ вылэм.
	— Садик бере дорам лыктод-а? Атае мыным фотоаппарат басьтӥз. Нокинлы но ӧй возьматья на. Кызьы пуктыны тодӥсько ини. Патретэныд ваньмыз азьын ушъяськод, — Антон али ик дораз вамыштыны дась.
	— Адӟом ай, — мылкыдтэк вазиз Вова. Добровъёсын ваче берин коркась туж чырткем Миша Зайцев ӧй чортысал ке, Вова огназ Антон сьӧры ӧй мынысал, дыр. Пуны утэмез кылыса, пиосты пумитаны Антонлэн песянаез потӥз. Корка пырыны косӥз. Антон эшъёссэ висъет сьӧрысь пичигес комнатае пыртӥз.
	— Туннэ мынам тӥледлы фотоаппаратме возьматэме уз лу — ӝожмыт мылкыдын, пиослы кылымон гинэ вераз со. — Агае школае сьӧраз нуэм. Мукет дыръя ӧтё, кылӥды-а?
	Антон дорын Мишаен Вова кема ӧз ӝегалэ. Соослы малы ке мӧзмыт потыны кутскиз. Антонлэн верамезъя, кӧлан койкаез дорысь тумбочка вылын пӧртэм чорыгьёсын аквариум сылыны кулэ вал. Нокыче аквариумез ӧвӧл. Кеша попугайзэ но дз адӟе... Ваньзэ пӧяса верам, иське. Кылем сӥзьыл куазь кема дыр ӵоже шундыё, шуныт улӥз. Таӵе вакытэ пиналъёсын ӵош инкуазен тодматскыны киыз но пыдыз. Воспитательёс Елена Петровна но Мария Ивановна одӥг нуналэ пиналъёслы шунытгес дӵсяськыса лыктыны косӥзы. Туймы шур кузя огшап ветлэмзы бере, нылпиос шутэтскыны пуксизы.
	— Нош али асьмелы тылсконо луоз. Пыжем картошка сиемды потэ-а? — юазы воспитательёс.
	Кызьлэсь трос нылъёс но пиос огымысь кадь кеськиз
	— Потэ-э!
	— Кинлы та ужез оскомы? — юаз Елена Петровна. — Атаеныз ӵош кинлэн тылскем дорын пукемез вань?
	— Елена Петровна, мон пӧрмыто, — интыысьтыз тэтчыса ик султйз Антон.
	— Ярам. Нош мукетъёсыз кос пу люкалозы. Та ужзэс быдэстыса, пиналъёс шудыны кутскизы. Ӝыны час пала дыр ортчиз ини, нош Антонлэн тылскем интыысьтыз ӵын ялан уг адӟиськы на. Воспитатель Антонэз шудонэ ӧтиз, нош Воваез со интые ыстӥз.
	— Пиналъёс! — вазиськиз Елена Петровна. — Кызьы малпаськоды, малы Антонлэн таяз учыре ужез ӧз пӧрмы?
	— Валаса но валатэк, тодыса но тодытэк, Елена Петровна, Антон котькытчы донгиське, — мӧйы мурт сямен нод-нод вераз Катя. — Сыӵеосты калыкын уг ярато, озьы ведь?
	Гомась тылскем шоры учкыса, Антон пиослэсь но ныльёслэсь палэнэгес пуксиз. Воспитательзы со доры вамыштӥз...

